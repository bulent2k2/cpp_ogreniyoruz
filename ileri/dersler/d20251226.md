
Geçen derste tanıdığımız [8-vezir bulmacası](https://cses.fi/problemset/task/1624) için [kod yazdık](https://www.onlinegdb.com/ZZphhlIMR) birlikte. Geçen derste permütasyon üretmek için yazdığımız `üret()` işleviyle aynı yapıda. İkisi de geri dönüşlerle yapılan çözüm uzayı tarama (*backtracking*) tekniğini kullanıyor ve bunun için de işlevimiz bir döngü içinde kendi kendini çağırıyor. Çizgelerde de çok kullanılan ve *DFS* yani derinlemesine arama (*depth first search*) adıyla da bilinen yöntemle çok yakından ilişkili. Dersten sonra köşegen açıklamasında ufak bir hata buldum. [Doğrusu burada](https://onlinegdb.com/2SU7wqVYb).
 
Aynı teknik çok daha zor olan 
[Hamilton patikaları](https://cses.fi/problemset/task/1625) problemi için de bir başlangıç olarak kullanılabilir. Şu [kodu sizler için yazdım](https://onlinegdb.com/RaoWafa6Q) ki çatallayıp çalıştırın ve biraz kurcalayın. 6x6 tahta çok hızlı, bir iki saniyede bütün patikaları buluyor. Ama 7x7'de arama uzayı çok büyüyor ve taranması birkaç dakika alıyor. 8x8 tahta nasıl büyük kimbilir? Düşünelim bakalım: aramayı nasıl budayarak hızlandıralım ki 7x7 için bir saniyeden az sürede taramayı başarıyla sonlandıralım.

Bu teknikleri tanıyarak algoritma ve program yazma temelimizi epey pekiştirdik. Gelecek derslerde sıralama ve aramayla ilgili sorulara bakalım. Bilgisayar becerilerinin çok yaygın kullanıldığı faydalı bir alan. Biraz giriş yapıp uğraşmak isteyenlere şu problemleri öneririm. Bir bakın. Derslerde beraber çözeriz: 

1. Para üstü gerektiren en küçük fiyatı nasıl bulabiliriz? [*Missing coin sum*](https://cses.fi/problemset/task/2183/)
2. En az kaç taramayla karışık bir desteyi sıralayabiliriz?   [*Collecting numbers 1*](https://cses.fi/problemset/task/2216) 
3.  Aynı problem ama çok sayıda yer değiştirmeyle hız sorunu ortaya çıkıyor. Çok yaygın kullanılan bir teknik gerekiyor. [*Collecting numbers 2*](https://cses.fi/problemset/task/2217) 
4. Yukarda bahsettiğim dolambaçlı yol (Hamilton patikası) biraz zor. Önce [oda sayısı bulma](   https://cses.fi/problemset/task/1192) ve labirent içinde [en kısayol bulma](https://cses.fi/problemset/task/1193) problemlerine bakmak isteyebilirsiniz.  Çizge kuramı ve algoritmalarına giriş için çok keyfili sorular. Birincisini derinlemesine arama (*DFS*), ikincisini de enlemesine aramayla (*BFS*) çözebilirsiniz. Derinlemesine arama tekniğiyle iyice tanıştık son derslerde. Döngü ve özyinelemeyle çözebilirsiniz. Enlemesine aramak için de aynı şekilde başlayın, ama bir `std::queue` yani kuyruk yapısı kullanarak önce komşuları sonra komşuların komşularını tarayarak en kısa yolu bulun.

Aranızda *bit* işlemlerini öğrenmek isteyenler var mı? Kitapta onuncu bölümün konusu! Epey ileri algoritmalarda gerekiyor. Temelini bilmekte biraz fayda var bence. Kitabın yeni sürümünde güzel bir giriş buldum. Siz de bakın, ufak kodları yaziverin: https://photos.app.goo.gl/CEcESe4VmBCdPfgu8


> [StackEdit](https://stackedit.io/) ile yazdım.